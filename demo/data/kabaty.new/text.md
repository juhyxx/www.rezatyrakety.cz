# Kabáty
 
1. Ve skříni vedle bundy z bundeswehru, visí dva kabáty  
Jeden slušel tvému tělu, byl ti až po paty  
Ten druhý je pro tu co přijde po tobě  
Mám kabáty pro vás pro obě  

2. Jeden má obrys tvého těla, druhý tvar krejčovské panny  
Kdo ví co dělají ve skříni, když visí si tam tak sami  
Oba na ramínku, jen moje bunda na skobě  
Mám kabáty pro vás pro obě  

3. První plný vzpomínek a druhý je kniha nepopsaná  
Jeden jsem tam dal já a jeden pověsilas sama  
Jeden pro paní neznámou a jeden cos nosívala na sobě  
Mám kabáty pro vás pro obě  

4. Jeden ještě trochu voní po tobě, s velkými knoflíky  
z druhého je cítit sterilní zápach fabriky  
Ten mám pro lásku budoucí v zásobě  
Mám kabáty pro vás pro obě  

5. Až budu psát testament zmíním co mám v almaře  
Dva kabáty, minulost a budoucnost, oba bez tváře  
Až budeš mi pokládat kytku na hrobě  
Nezapomeň měl jsem kabáty pro vás pro obě  